## echo – Linjeforeningen for informatikk

echo består av 12 demokratisk valgte studenter. Vi er linjeforeningen for informatikk ved Universitetet i Bergen, men har også et overordnet ansvar for studentsaker som angår det faglige ved instituttet. Vi jobber utelukkende med å gjøre studiehverdagen for oss informatikere bedre og er studentenes stemme opp mot instituttet, fakultetet og arbeidsmarkedet.

### Arrangementer

Vi arrangerer jevnlig både faglige og sosiale arrangementer for studentene våre. Eksempler på sosiale arrangementer er semesterstart- og eksamensfester, quizzer, pokerturneringer, kodekvelder, spillkvelder og ikke minst echoLAN en helg hvert semester. Kræsjkurs, workshops og fagkvelder er noen av de faglige arrangementene vi holder. I tillegg til alt dette har vi også bedriftspresentasjoner, hvor bedrifter kommer og presenterer seg og gjerne tar oss med ut på gratis mat og drikke etterpå.

### Lesesalen

echo administrerer vår egen bachelorlesesal som brukes til lesing på dagtid og arrangementer på kveldstid. Den fungerer som et samlingspunkt for informatikkstudenter på alle årstrinn og har et veldig godt sosialt miljø. Her har vi kjøkken, sittegrupper, leseplasser og ikke minst gratis kaffe!

Lesesalen ligger i første etasje i Høyteknologisenteret, Thormøhlensgate 55.

### Bli med i echo

echo gjennomfører valg på slutten av hvert vårsemester. Her anbefaler vi alle som ønsker å gjøre frivillig arbeid for et bedre studiemiljø om å søke. I god tid før valget vil det bli gitt ut informasjon om hvordan man kan melde kandidatur, og selve avstemningen skjer på Lesesalen.

Student hos oss? Meld deg inn i vår facebookside for å få med deg hva som skjer!

Alle spørsmål kan rettes direkte til en av våre representanter eller på mail til [echo@uib.no](mailto:echo@uib.no).
